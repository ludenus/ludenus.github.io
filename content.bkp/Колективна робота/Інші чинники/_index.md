+++
archetype = "chapter"
title = "Інші чинники"
weight = 320
showInToc = true
+++

### Різноманітність

Існує багато досліджень, які показують переваги різноманітності в науковій роботі. Наприклад в роботі на тему “Перевага етнічної різноманітності у науковій співпраці”[^1] де проаналізовано понад 9 мільйонів наукових робіт та 6 мільйонів вчених, щоб дослідити зв'язок між науковим впливом досліджень та різними типами різноманітності, виявлено наступне:

* Етнічна різноманітність у дослідницьких командах має найсильніший зв'язок з науковим впливом, вимірюваним кількістю цитувань.
Це було несподіваним висновком, оскільки етнічна приналежність, як до того вважалося, менш пов'язана з технічною компетентністю, ніж такі фактори, як академічна дисципліна.

* Використовуючи випадкові базові моделі та укрупнене точне співставлення, дослідники виявили переконливі докази того, що роботи та вчені з більшою етнічною різноманітністю перевершили менш різноманітних колег.
Для високоцитованих робіт і вчених етнічна різноманітність призвела до зростання впливу більш ніж на 10% і 47% відповідно.

* Результати припускають, що рекрутери повинні прагнути заохочувати етнічну різноманітність у дослідницьких командах, оскільки, схоже, це дає реальні переваги, такі як поліпшення продуктивності та впливу, ймовірно, через відмінності в поглядах і культурі.

* Результати підкреслюють, що крім технічної компетентності, при формуванні різноманітних дослідницьких груп слід враховувати такі фактори, як згуртованість команди та почуття єдності.

Зауважимо, що для побудови дійсно різноманітної команди в сучасних умовах доводиться організовувати взаємодію людей в різних часових поясах.
Таким чином, доцільною є побудова асинхронних процесів робочої комунікацій за допомогою розподілених систем, таких як Git.

### Локалізація та інтернаціоналізація

В сучасних умовах різноманітною буде також цільова аудиторія.
Всі сучасні інформаційні системи мають враховувати необхідність локалізації і інтернаціоналізації[^2].
Визначення цих термінів, які дає Консорціум Всесвітньої Мережі  (W3C) - наступні[^3].

* Локалізація - це адаптація продукту, додатку чи вмісту документа для задоволення мовних, культурних та інших вимог конкретного цільового ринку (локалі).

Часто локалізація помилково сприймається лише як синонім перекладу інтерфейсу користувача та документації, але насправді локалізація є набагато складнішим процесом.
Вона може включати в себе пристосування, пов'язані з:
* Числовими форматами,
* Часовими форматами і форматами дат в календарі
* Використанням валюти
* Використанням клавіатури
* Алфавітним сортуванням
* Символами, піктограмами та кольорами
* Текстом та графікою, що містять посилання на об'єкти, дії чи ідеї, які в певній культурі можуть бути неправильно зрозумілі чи неприйнятні
* Юридичними вимогами

Локалізація іноді може вимагати повного переосмислення логіки візуального дизайну, якщо спосіб ведення бізнесу (наприклад, бухгалтерський облік) або прийнята парадигма (наприклад, фокус на окремій особі або групі) у даній місцевості або цільовій аудиторії істотно відрізняється від вихідної культури.

* Інтернаціоналізація - це таке проектування та розробка продукту, додатку або вмісту документа, яке дозволяє легку подальшу локалізацію для різних цільових аудиторій, які відрізняються культурою, регіоном або мовою.

Інтернаціоналізація, як правило, передбачає:
* Проектування та розробку таким чином, щоб усунути бар'єри для локалізації або міжнародної дистрибуції.
Одне з основних вимог при цьому - використання Unicode або забезпечення належної обробки застарілих варіантів кодувань символів, уникнення залежності коду від значень рядків інтерфейсу користувача тощо.
* Забезпечення підтримки функцій, які можуть не використовуватися до тих пір, поки не відбудеться локалізація.
Наприклад, додавання розмітки для підтримки двонаправленого тексту або для ідентифікації мови.
* Підтримка локальних, регіональних, мовних уподобань.
Зазвичай це включає в себе вбудовані дані і функції локалізації, отримані з існуючих бібліотек або користувальницьких налаштувань.
Приклади включають формати дати і часу, локальні календарі, числові формати і числові системи, сортування та подання списків, поводження з особистими іменами та формами звернення тощо.
* Відокремлення локалізованих елементів від вихідного коду або вмісту, так що локалізовані альтернативи можна завантажувати або вибирати за потреби на основі міжнародних уподобань користувача.

Варто памʼятати, що ці пункти не обов'язково включають локалізацію вмісту, додатку чи продукту на іншу мову.
Це практики проектування і розробки, які дозволяють легко здійснити таку міграцію в майбутньому.
При цьому вони також корисні навіть якщо локалізація ніколи не відбудеться.
Ідеально, щоб інтернаціоналізація відбувалася як фундаментальний крок у процесі проектування та розробки, а не як додаткове міркування яке відбулося постфактум і викликало потребу в повному перепроектуванні.

Як бачимо із визначень, інтернаціоналізація і локалізація вимагатимуть використання процесів, повʼязаних із порівнянням рядків тексту, різних його версій.
Для збереження і порівняння версій великої кількості тексту у промислових масштабах використання системи контролю версій буде чинником, що критично впливає на результат.
Використання саме розподіленої системи контролю версій при цьому дозволить асинхронно узгоджувати роботу людей з різних країн та часових зон.


### Цільова аудиторія

Крім колективу, що безпосередньо працює над документацією, на якість документів також впливає і цільова аудиторія[^4].
Ефективний процес підтримки належної якості документації має включати:
* Тестування документації.
 Залучення внутрішніх та зовнішніх груп для перевірки документації допомагає виявити недоліки, незрозумілості або неточності[^5].
Внутрішні групи можуть включати інших членів команди, тоді як зовнішні групи можуть бути представниками цільової аудиторії або незалежними експертами.
* Своєчасні оновлення документації.
Використання систем неперервної інтеграції та неперервної доставки (CI/CD) дозволяє автоматизувати процес оновлення документації, гарантуючи, що вона завжди актуальна і відповідає останнім змінам у продукті чи сервісі.
* Інтеграція з іншими системами.
Інтеграція документації з пошуковими системами та соціальними мережами підвищує її видимість та доступність для користувачів[^6].
Це також може сприяти зворотньому зв'язку та зміцненню взаємодії з користувачами.
* Отримання зворотного звʼязку.
Вкрай необхідне для ефективної підтримки належного рівня якості документації.
В сучасних умовах існує багато інструментів і продуктів, що максимально спрощують взаємодію з кінцевими споживачами.
Пошукові системи, агрегатори, wiki ресурси, спеціалізовані форуми, групи в соціальних мережах тощо.

Зауважимо, що використання розподілених систем контролю версій, таких як Git, та продуктів як Github, дозволяє залучати спільноту користувачів до процесу створення та вдосконалення документації.
За допомогою механізму пулл-реквестів користувачі можуть пропонувати виправлення, а за допомогою функцій опису проблем (Issues) – повідомляти про проблеми або обговорювати нові функції.



[^1]: AlShebli, B.K., Rahwan, T. & Woon, W.L. The preeminence of ethnic diversity in scientific collaboration. Nature Communications 9, 5163 (2018). https://doi.org/10.1038/s41467-018-07634-8
[^2]: John Yunker (2003) Beyond Borders: Web Globalization Strategies.
[^3]: https://www.w3.org/International/questions/qa-i18n
[^4]: Weiss, Edmond H. (1991) How to write usable user documentation.
[^5]:  Rebecca Blakiston (2014) Usability Testing: A Practical Guide for Librarians.
[^6]:  Mike Markel; Stuart A. Selber (2017) Technical Communication, Twelfth Edition.